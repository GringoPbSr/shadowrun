Príbeh Encryptera
=================

Letec
-----

Ráno, okolo jedenástej sa Encrypter po štandardných siedmych hodinách spánku zobudil. Okamžite ho obslúžil jeho osobný, asistenčný robot prinesením raňajok do postele. Encrypter ich rýchlo a bezducho zjedol. Jeho myseľ sa sústredila na poslednú prácu, ktorú dostal od zákazníka. Akonáhle bolo všetko jedlo v žalúdku, zobral svoje náradie, rozpracovaného drona a paraglide a nasadol na svoju ľahkú, elektrickú motorku.

Uháňal ulicami mesta na miesto, ktoré bolo veľmi vhodné na testovanie dronov. Rozložil sa tam a hneď spustil drona, aby získal viac dát. Akurát, keď robil drobné úpravy na hardwari drona, zbadal neďaleko letiacu postavu. Postava mala zjavne na chrbte paraglide podobný tomu, ako mal Encrypter. Nezvyčajné však bolo to, že postava letela nahor. V tom momente si Encrypter uvedomil, že konkrétny zvukový vzor v množstve hluku a šumu pochádza z motora.

Encrypter si spomenul, že v meste žije ešte jeden človek, ktorý má paraglide a nebolo to tak dávno, čo išiel neďaleko jeho príbitku a začul útržok rozhovoru: "Berieš teda tento job?" "Beriem."

V Encrypterovi opäť zovrela zvedavosť. Rýchlo siahol do útrob drona a vytiahol odtiaľ riadiaci modul s procesorom a polohovým senzorom. Druho rukou k nemu pripojil náhradnú batériu a napokon na výtvor namieril pištoľ s lepidlom a vyrobil na ňom slušnú vrstvu lepidla. Celú vec vložil do plynového kanóna drona, akoby to bol projektil a prikázal dronovi letieť za podozrivým človekom. Sám sa pritom radšej schoval za roh, aby nebolo jasné, kto drona vypustil.

Zo začiatku dron letel rovnako rýchlo ako človek, takže ho nebolo možné dostihnúť. Encrypter si okamžite všimol, že sleduje hrubý zväzok komunikačných káblom, ktoré sa tiahli pod druhou úrovňou mesta. Encrypter pokračoval v prenasledovaní a zatiaľ spustil over-the-air update firmwaru riadiaceho modulu strčeného v kanóne. Nahral tam štandardný testovací firmware, ktorý iba hlási polohu.

Zrazu sa letec otočil a vrátil ku miestu, kde sa káble vetvili, aby išiel po druhej vetve káblov. To ho už dohnal dron a Encrypter mu hneď prikázal vystreliť z kanóna. Projektil sa len-tak-tak prilepil na paraglide. Letec sa síce na okamih otočil, ale z neznámych dôvodov celý incident ignoroval a pokračoval ďalej.

Vďaka dátam zo senzora si Encrypter mohol dovoliť držať drona vo väčšom odstupe. No o chvíľu sa k nemu prudko priblížil. Sledovaný totiž zastal a začal sa prehrabávať vo zväzku káblov. Zjavne našiel, čo hľadal, odizoloval kus kábla, pripojil naň neznáme zariadenie a uháňal preč. Encrypter počkal kým bude mimo dohľad a pomocou robotického ramena drona zariadenie odpojil z kábla a vložil do dronovho nákladného priestoru.

Hneď na to Encrypter pokračoval v sledovaní, no o chvíľu sa musel zastaviť vo vertikálnej šachte pred dverami, ktoré sa zavreli za letcom. Letel zjavne do vyššej úrovne a Encrypter nemal prístupový kľúč.

Encrypter teda inštruoval drona, aby sa vrátil späť. Zatiaľ urobil over-the air update sledovacieho zariadenia, aby na komunikáciu používalo anonymizačnú sieť. Vďaka nej sa dokázal brániť pred vystopovaním. Kým sa dron vracal, Encrypter sa začal hrabať v kope odpadu, čo bola neďaleko. Hľadal dostatočne rovný kus plechu. Zatiaľ dron stihol prísť a pristáť trochu ďalej od Encryptera. Nechcel ho totiž pustiť k sebe kým si nebol istý, že ho nikto nesleduje.

Hneď ako Encrypter našiel vyhovujúci kus plechu, položil ho vedľa poklopu z drona, ktorý ostal na mieste štartu a odišiel dostatočne ďaleko. Hneď potom poslal drona k plechom a položil nájdené zariadenie na rovný plech a prikryl ho poklopom. Potom zobral túto konštrukciu pomocou drona k sebe a zafixoval ju ešte lepidlom.

Farabarová klietka
------------------

Encrypter vošiel do baru a začul hudbu, ktorá nebola práve najpríjemnejšia. "Čo sú to to za pazvuky?!" Vyhŕkol a hneď si vyžiadal zmenu skladby. Keďže mal akčnú náladu, zvolil si Cantina band. V tom začul za sebou hlas: "Aha, to je Decrypter." Encrypter si hneď spomenul na mamu, penetračnú testerku, ktorá mu dala toto šibnuté meno. Ignoroval pokus o urážku a spýtal sa barmana: "Je faradayova klietka voľná, alebo tam doktor zase rýpe v chudákoch z Babylonu?" "Aká faradayova klietka? Ty si faradayova klietka!" začuje za sebou opäť ten istý pokrik. "Pred chvíľou odtiaľ odišiel" Povedal neznámy človek z toho smeru, odkiaľ šlo predtým vyrývanie. Encrypter sa teda vybral smerom k miestnosti. "Vlastne, on sa celkom vyzná, nemusíme nikam chodiť" začul ešte za sebou hlas provokatéra, tentoraz serióznejším tónom.

Hneď ako sa zavrel do klietky, vybral podozrivé zariadenie z dočasnej ochrany a strčil ho do menšej "podklietky" - druhej bezpečnostnej vrstve vnútri miestnosti. Cez pripravené otvory do nej vložil ruky a pustil sa do analyzovania. Zrazu sa otvorili dvere a v nich stál provokatér aj s neznámym človekom. "Ty trubihuba, ja tu práve analyzujem neznámy device a ty si tu len tak vtrhneš! Chceš mať na krku Babylon?!" okríkol ho Encrypter. "Potom s tebou chcem hodiť reč." povedal provokatér. "Vypadni a zavri za sebou dvere." naštvane na neho zhúkol Encrypter a len čo sa dvere zavreli, pokračoval v práci.

Po krátkom skúmaní bolo jasné, že zariadenie slúži na odpočúvanie káblov. Na jeho prekvapenie v ňom našiel aj symetrický kľúč na dešifrovanie sieťovej premávky. Skopíroval ho teda do svojho bezpečného, šifrovaného úložiska a odpočúvací device vymazal. S pokojom človeka, ktorý zistil, že nie je trackovaný vrátil poklop z drona na poriadok, druhý plech oprel o stenu a vybral sa preč. Vonku našiel provokatéra s neznámym človekom.

Už predtým si všimol, že neznámy vyzerá zmätene, ako cudzinec. Čím dlhšie ho pozoroval, tým viac sa utvrdzoval v tomto názore. Cudzinec s provokatérom práve uzavreli obchod, ktorý stál cudzinca viac peňazí, ako je na takéto typy zvyčajné. Encrypter už o pôvode dotyčného nepochyboval. Predmetom obchodu malo byť hacknutie jeho lietajúceho auta, aby mohlo letieť do vyšších úrovní mesta. Provokatér sa hneď pustil do práce. "Kašlite na to!" mávol po nich rukou Encrypter tónom, ktorý jasne naznačoval, že činnosť nemá zmysel. Hneď nato sa provokatérovi nepodarilo naštartovať a opäťovné pokusy o opravu zlyhali. Provokatér zaklopal na dvere šamana, ktorý býval hneď vedľa, no šaman nevyšiel. "No, čo som hovoril?!" zabával sa na nich Encrypter.

"To auto je už na nič, je to odpad. Kúpim ho." povedal Encrypter cudzincovi. Cudzinec pokrútil hlavou a povedal: "Nie je moje, mám ho požičané, nemôžem ho predať." V tom sa ozval provokatér: "Mám záujem o službu." a otrčil encrypterovi nejaký device, ktorý bol zjavne ešte nedávno súčasťou kyborga. "Ha, takže nasjkôr urážaš druhých ľudí a potom od nich chceš služby, hej? Myslíš, že tým niečo dosiahneš? Veruže nie!" odmietol Encrypter. Na to vyšiel z dverí šaman. Všetci zacítili nejakú energiu a auto zrazu naštartovalo. Encrypter s uznaním prikývol smerom k šamanovi. Šaman povedal provokatérovi: "Bude ťa to stáť polovicu záhradky najbližšie dva týždne." "No dobre.", povedal provokatér. Keby Encrypter vedel, že polovica záhradky má pre provokatéra vyššiu hodnotu ako peniaze, čo mu ponúkol cudzinec, určite by sa na tom náramne pobavil.

"Vidíš? Takto sa to robí." povedal provokatér. Encrypter posmešne odvrkol: "Najskôr si to pokazil a teraz sa ešte aj chváliš cudzím perím. Aj tak ho do piatich minút zostrelia." Potom sa obrátil na cudzinca: "Mám pre teba ponuku. Skúsim ti s tým zostrelením nejako pomôcť, ak sa dostaneš do štvrtej úrovne a zistíš, mi viac o tomto mieste." ukazujúc terminál sledovacieho zariadenia. Provokatér opäť vytiahol bývalý implantát: "Takže, nechceš nič vedieť o tomto?" A v tom to Encrypterovi došlo.

"Ty šibnutá trubihuba, vytiahol si to mimo faradayovu klietku! Babylon tu už určite poslal svoje komando, robte si čo chcete, ale ja zdrhám!" zhúkol a otočil sa na nováčika. "O dve hodiny sa na týchto súradniciach stretneme." dodal a podal mu lístok s tromi číslami. Na to zobral paraglide a odletel preč, nie však smerom k súradniciam.
